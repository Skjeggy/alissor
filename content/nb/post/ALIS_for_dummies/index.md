---
authors: [oosterling]
date: 2020-12-20T23:00:00.000Z
featured: false
projects: []
publication_types: []
publishDate: 2020-12-20T23:00:00.000Z
abstract: ''
slides: ''
summary: En guide til å starte som ALIS
tags: []
title: ALIS for dummies

image:
  caption: '[unsplashed](https://unsplash.com/photos/qDY9ahp0Mto)'
  focal_point: right
  preview_only: false

---

Som ung og entusiastisk lege har du skjønt at det er i primærmedisinen du virkelig får brukt kunnskapene og evnene dine til fulle. Du har fått jobb i en av Norges kommuner, og da må du bli ALIS (allmennlege i spesialisering). Dette er et forslag fra ALIS-kontor Øst om hvordan du skal gå fram:

Først går du inn på [allmennmedisin på helsedirektoratets sider](https://www.helsedirektoratet.no/tema/autorisasjon-og-spesialistutdanning/spesialistutdanning-for-leger/allmennmedisin).

Her vil du finne en tilsynelatende endeløs rekke av læringsmål du skal oppnå, og et regneark med foreslått utdanningsplan så komplisert at det gir flashback til Krebs’ syklus. Men fortvil ikke, du har fem år på deg, og disse dokumentene vil vise seg å bli nyttige. Full av pågangsmot kontakter du nå den i kommunen som har ansvaret for legetjenesten. Det kan være kommuneoverlegen, men trenger ikke være det. Start med den som har underskrevet kontrakten din med kommunen. Sammen sjekker dere om kommunen er [«registrert utdanningsvirksomhet»](https://www.helsedirektoratet.no/tema/autorisasjon-og-spesialistutdanning/spesialistutdanning-for-leger/artikler/registrering-og-godkjenning-av-utdanningsvirksomheter).

Klikk på lenka til oversikten, velg «registrerte» nede til venstre, klikk på «Registrert utdanningsvirksomhet» for alfabetisk oversikt, og scroll deg nedover til du finner kommunen din. Hvis ikke, må dere jobbe for å få registrert kommunen så fort som mulig, på hjemmesiden lenket til over. Ditt bidrag som ALIS kan være å kartlegge hvilke læringsarenaer som er aktuelle, med tilhørende læringsmål. Her er [«Krebs’ syklus»](https://www.helsedirektoratet.no/tema/autorisasjon-og-spesialistutdanning/spesialistutdanning-for-leger/allmennmedisin/anbefalt-utdanningsplan) nyttig.

Grunnen til at dette er viktig er at det nå er kommunen som er ansvarlig for at alle leger som jobber i primærhelsetjenesten blir spesialister i allmennmedisin, og jobb nummer én for kommunen i den forbindelse er å registrere seg som utdanningsvirksomhet.

Jobb nummer to for kommunen er å inngå avtale med veileder. Veilederen din skal være spesialist i allmennmedisin, kan jobbe på samme legesenter som deg, men det er ikke en forutsetning. Noen ganger er det til og med lurt at veilederen jobber på et annet legesenter. Dere skal møtes regelmessig til fast oppsatte samtaler om hvordan det går med spesialiseringen din. Her er det nyttig å ta utgangspunkt i læringsmål og aktuelle kasuistikker. Noen av læringsmålene som ved første øyekast framstår som ulne og vidløftige er faktisk gode utgangspunkter for felles refleksjon og ettertanke. Veilederen får betalt for fire timer per måned i 10,5 av årets måneder, så da vet du omtrent hva du kan forvente. I tillegg får veileder betalt for inntil 1,5 timer i 10,5 av årets måneder til forberedelser og etterarbeid. Dette er utgifter kommunen får refundert fra Helsedirektoratet, summen for 2021 er kr. 1.000,- per time. Kommunen plikter også å ordne supervisjon til deg. 

Supervisjon er noe annet enn veiledning, det er når du ber den erfarne kollegaen på kontoret ved siden av komme inn og bekrefte at utslettet du ser er Pityriasis rosea. Ulykkeligvis er det ingen sentral avtale om honorering av supervisjon. Kommunen kan søke om tilskudd til næringsdrivende ALIS og bruke deler av det til supervisjon, se lenger ned. Når kommunen har skaffet deg veileder og supervisør(er) setter du deg ned sammen med veileder og/eller lederen for legetjenesten og lager en individuell opplæringsplan, basert på «Krebs’ syklus». I samme seanse registrerer du deg som LIS3 i allmennmedisin på [Kompetanseportalen](https://www.helsedirektoratet.no/tema/autorisasjon-og-spesialistutdanning/spesialistutdanning-for-leger/artikler/kompetanseportalen), populært kalt Dossier etter leverandøren.

Da er du i gang!

### Andre nyttige lenker for alle som er engasjert i ALIS-rekruttering og –utdanning:

- [Hjemmesiden til ALIS-Nord-prosjektet](https://www.alis-nord.no/?lang=no_NO), som har lang ALIS-erfaring. Inneholder per januar 2021 bl.a. nyttige artikler om hvordan kommunene registrerer seg som utdanningsvirksomhet, og hvordan ALIS konverterer fra gammel til ny utdanningsordning, noe vi ønsker. Det jobbes med en felles hjemmeside for alle ALIS-kontorene i landet.


- [Handlingsplanen](https://www.regjeringen.no/contentassets/96f6581333ee48559cdabf23c8772294/handlingsplan-for-allmennleger.pdf) - Myndighetenes respons på fastlegekrisa. Det vil vise seg om planen kan redde den
norske fastlegeordningen, alle involverte bør vite hva den inneholder.


- [ALIS-avtaler for selvstendig næringsdrivende fastleger](https://www.helsedirektoratet.no/tilskudd/alis-avtaler-for-naeringsdrivende-fastleger) - Tilskuddsordning til næringsdrivende ALIS i kommuner som sliter med rekruttering og stabilitet i fastlegeordningen. Dvs. de fleste norske kommuner. Ordningen er for lite brukt, kanskje fordi søknadsprosessen er komplisert. ALIS-kontorene jobber med å få forenklet prosessen, og vi kan hjelpe kommunene med søknader. Kommunene kan søke om dette tilskuddet før de er registrert utdanningsvirksomhet.


- [Rundskriv med hele spesialistforskriften](https://www.regjeringen.no/contentassets/296adc05dbee4ae1a1e015cbea31701e/revidert-rundskriv-spesialistforskriften-002.pdf), oppdatert 24.09.20, for den som vil gå i dybden. Her finner man svar på mye man lurer på, bl.a. om krav til innholdet i tjenesten.


Se [ALISboka](alisboka/) for mer. 